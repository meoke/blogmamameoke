---
template: post
title: Prezenty dla noworodka, które posłużą przez lata
slug: prezenty-noworodek-na-lata
socialImage: /media/05_prezenty/post_banner.png
draft: false
date: 2020-05-31T20:54:00.000Z
description: czyli jak nie zasypać rodziców plastikiem
category: inne
---

## Nasza historia

Z okazji narodzin syna dostaliśmy mnóstwo prezentów i każdy z nich nas *totalnie* cieszył! 

Były wśród nich zarówno podarunki - dosłownie - jednorazowe (pieluchy czy chusteczki), jak i takie o krótkim okienku czasowym przydatności (na przykład małe słodkie ciuszki), ale też takie,  które są z nami do dziś i zostaną jeszcze długo.

## Moja propozycja (wishlista...?)

Lubię dawać praktyczne prezenty. Stworzyłam listę takich właśnie - uniwersalnych i trwałych rzeczy, które warto podarować młodym rodzicom. Jeśli tylko nie będziemy szczędzić na jakości, to naprawdę - ten malutki człowiek wprowadzi się z nimi kiedyś do akademika :)

Mam właściwie nadzieję, że lista ta jest nieoczywista. Moje krótkie rodzicielskie doświadczenie podpowiada mi jednak, że są to serio dobre propozycje.

### Lustro
Nie za duże (rozmiar mniej wiecej A4?) i koniecznie w stabilnej, szerokiej, prostokątnej ramce. Skorzysta z niego zarówno niemowlak (wystarczy postawić mu je przed nosem na podłodze, gdy leży na brzuszku), jak i dwulatek - będzie się już w nim rozpoznawał, jak i oczywiście starsze dziecko czy dorosły. 

### Kocyk
Może to banalny pomysł. Jeśli jednak chcemy przedłużyć przydatność tego prezentu, warto zadbać o jego neutralny wzór i kolor oraz o większy rozmiar (długość powyżej 120cm). I oczywiście jakość.

### Instrumenty muzyczne
Jajeczka (shaker eggs) czy marakasy będą najpierw służyć jako grzechotka, a później jako pełnoprawny instrument muzyczny dla małego muzyka. Kupmy oczywiście prawdziwy instrument, a nie plastikową zabawkę.

### Lampka
Nieduża, łatwa do włączenia (czyli posiadająca lekko chodzący pstryczek), o stonowanym kolorze. Oświetli rodzicowi brudną pieluszkę noworodka, a pierwszoklasiście umili pierwsze noce zarwane nad książką. 

### Płyta z kojącą muzyką
Coś o funkcji kolysanki, co nie jest kołysanką. W dobie streamingu chyba mało kto puszcza płyty. Może jednak przygotować autorski komplet ballad, kojących w każdym wieku?

### Album na zdjęcia
Tu ostrożnie - nie wszyscy rodzice lubią takie wyklejanki, a to głównie dla nich obowiązek utrzymywania tego dokumentu. Dobrej jakości album albo drewniana baza do albumu to zawsze pewny start.

### Piłka
Taka mała (20cm), miękka do fitnessu. Podpasuje raczkującemu bobasowi i skaczącemu dwulatkowi.

### Termometr elektroniczny
Termometr przyda się na pewno.  Chciałabym móc polecić konkretny model, niestety opinie są mocno podzielone. Ja sama nie ufam naszemu, ale może taki z górnej półki byłby godnym towarzyszem... EDIT - aktualnie mamy Visiofocus Light i daje radę 👌

### Mata gimnastyczna / materac
Popularny jest IKEA Plusfig i myślę, że coś w tym stylu jest super i na lata. Oczywiście po akceptacji rodziców dla takiego wielkogabarytowego prezentu ;)

### Dorosła książka z pięknymi ilustracjami
Mój hit - sama kupiłam taki prezent synowi na roczek. U nas jest to Księga Dżungli z ilustracjami Wilkonia. Syn jest bardzo zainteresowany jej szatą graficzną  i nie mogę się doczekać, jak będziemy ją razem czytać dla treści. Na pewno jest wiele innych cieszących oko wydań klasyków.

Miłego sprawiania przyjemności!