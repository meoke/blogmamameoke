---
template: post
title: Dzieci i czas i BuJo
slug: dzieci-i-czas-i-bujo
socialImage: /media/03_bujo/post_banner.png
draft: false
date: 2020-11-10T20:54:00.000Z
description: czyli recenzja książki Pani Swojego Czasu oraz moje patenty
category: recenzja
---
Cześć, Ogarniaczu! Ten post zawiera podsumowanie mojego sposobu planowania oraz recenzję świeżutkiej pozycji Pani Swojego Czasu *Dzieci i czas*.

## Moje planowanie

Od około roku korzystam z narzędzi, które serio dają mi poczucie kontroli nad codziennością. Jest to przede wszystkim BuJo, czyli Bullet Journal, ale też kilka narzędzi dodatkowych.

Dla wielbicieli podejścia TL;DR przygotowałam grafikę, po której możesz przeskoczyć od razu do recenzji;  

![Moje planowanie](/media/03_bujo/tldr.png "Moje planowanie")

### A jeśli chcesz poczytać...
#### O mnie
Od dawna interesowałam się zarządzaniem czasem, czytałam książki, testowałam aplikacje do list zadań, do Pomodoro, do notatek, no generalnie - mój temat :D Naturalnie rzeczywistość z niemowlakiem na rękach rządzi się swoimi - wymagającymi - prawami, ale daje też sporo czasu i sporą potrzebę przemyśleń.

Kiedyś tonęłam w wolnych godzinach. Założenia typu "cały weekend się uczę" albo "nie pójdę tam i siam, bo mam ważne rzeczy", były moją codziennością. Jakże nieefektywną. Z roczniakiem przy spódnicy, gdy wolny czas liczył się w minutach, te nieliczne małe chwile też przelatywały mi przez palce. Strasznie frustrujące.

Z biegiem czasu nakierowałam się jednak na fajny balans i skuteczny system planowania. Powolutku, bo powolutku, ale idę do przodu - rozwijam się, załatwiam sprawy, czytam książki.

OCZYWIŚCIE! To nie jest tak, że zawsze tak działam. Ale! Jak to robię, to jakoś mam poczucie, że wiatr wieje w dobrą stronę.

#### Bullet Journal (BuJo)

**Bullet Journal** to po prostu zeszyt bez żadnych wpisanych na sztywno dat, tylko czyste kartki, które kolejno zapełniają się moimi planami. Oryginalna idea jest opisana w filmie jego twórcy - Rydera Carrolla, polecam też blog sierysuje.pl

- Na początku każdego miesiąca na czystej stronie wpisuję jego nazwę i wypisuję sobie co różnego chciałabym w tym miesiącu zrobić. Co załatwić (np. kupić dziecku buty, obgadać coś w rodzinie), jaką papierową książkę przeczytać, jaką na czytniku, a czego słuchać (lubię audiobooki, mam też niekończącą się listę zaległych webinarów i dobrze jest mieć zawsze coś pod ręką), jakie posty na bloga napisać albo jakieś zawodowe plany. Z każdym kolejnym miesiącem lepiej wyczuwam, ile zadań jest sens sobie wrzucić. 
- Codziennie ustalam plany na dany dzień. Po prostu: data i kilka punktów z rzeczami do zrobienia, najlepiej jeszcze oznaczyć wykrzyknikiem, co jest najważniejsze. W ciągu dnia można wykonane zadania odhaczać. Przy kolejnym planowaniu dnia patrzę na poprzedni dzień: z wykonanych zadań się cieszę, a niewykonane skreślam (bo uznaję, że jednak nie trzeba ich robić i to jest świetne uczucie) albo przesuwam na kolejny dzień. 
- I tyle. To BARDZO pomaga. Nie chodzi o wrzucanie sobie na barki długich list zadań. Bardziej o ustalenie, co popchnie mnie do przodu, o jakąś drobną mobilizację, o to, żeby wiedzieć w co ręce włożyć, jeśli trafią nam się te cenne 3 minuty, gdy dziecko akurat się czymś zajęło. Lepiej zrobić coś z listy albo przeczytać akapit z książki zaplanowanej na ten miesiąc, niż scrollować internet. 

#### Świat cyfrowy
- LINKI NA PÓŹNIEJ - praktycznie nie istnieją, bo i tak do nich nie wracałam. Polecam,
- NOTATKI, PLANY - korzystam za to z [OneNote](https://www.microsoft.com/pl-pl/microsoft-365/onenote/digital-note-taking-app?ms.url=onenotecom&rtc=1). A przynajmniej po epoce latających tu i ówdzie notatek bardzo się staram pisać wszelkie notatki, pomysły tam.

- LISTA - [Microsoft To Do](https://www.microsoft.com/pl-pl/microsoft-365/onenote/digital-note-taking-app?ms.url=onenotecom&rtc=1). Przede wszystkim do robienia listy zakupów i współdzielenia jej z domownikami. Superowe.

- KSIĄŻKI do przeczytania - uzupełniam półkę na [GoodReads](https://www.goodreads.com/), a jeśli jej tam nie ma to [lubimyczytać.pl](http://lubimyczytać.pl)

- TELEFON - z moim telefonem to jest takie love-hate relationship. Bardzo przydatny, ale też niesamowicie pochłaniający. Mój sprawdzający się od jakiegoś czasu pomysł to "leżak dla telefonu", czyli jego stałe miejsce na półce. Jakoś trudniej po niego sięgnąć, gdy on leży na swoim honorowym miejscu (hiszpańskim kafelku) 👌

![Hiszpański kafelek](/media/03_bujo/kafelek.jpg "Kafelek")

## Tytułowe dzieci i czas

Olę Budzyńską znam już z innej książki [*Jak zostać Panią Swojego Czasu*](https://www.paniswojegoczasu.pl/sklep/ksiazka-pani-swojego-czasu/?gclid=CjwKCAiAkan9BRAqEiwAP9X6UeWjRyG_clcQZTU-GLW0FU1pgEiBXi75O3wF7gZiS4WEqQweKosaZxoC3kIQAvD_BwE), którą serdecznie polecam! Dała mi niesamowitego kopa ponad rok temu, co w połączeniu z linkowanym wyżej filmikiem o BuJO złożyło się u mnie na wzięcie planów w swoje ręce.

![Książka](/media/03_bujo/czytnik.jpg)

A tu proszę, nowa książka Pani Swojego Czasu, specjalnie dla rodziców: Ola Budzyńska *Dzieci i czas. Jak zorganizować życie w rodzinie?* Ciekawe, że powstawała podczas marcowego lockdownu i fajnie się do tego odnosi.

### Zawartość

Książka składa się z rozdziałów:

1. Dlaczego czas to dla rodziców taki trudny temat?
2. Mamo, pomóż sobie
3. Priorytety, czyli to, co dla rodziców najważniejsze
4. Planowanie w życiu rodziców. Ha! Ha! Ha!
5. Uczenie dzieci organizacji i zarządzania czasem
6. Dzieci, czas i szkoła
7. Szybkie sposoby na rodzinne ogarnianie

Dużo jest o uregulowaniu własnych spraw, o emocjach związanych z czasem. O tym, że dzieci uczą się przez modelowanie i o tym, że jeśli spojrzymy wgłąb siebie, to łatwiej dogadamy się z rodziną. O tym, jak uczyć dzieci planowania i że szkoła tu nie pomaga, a wręcz szkodzi.

Najciekawsze dla mnie wątki:

- Jak poradzić sobie z wewnętrznym krytykiem? 
- Rodzinne planowanie (inspiracja Pozytywną dyscypliną)
- Wprowadzenie dzieciom kalendarza (przypomnienie jaka to dla nich abstrakcja!)

### Moje wrażenia

Książkę czyta się lekko i szybko. Czasami miałam wrażenie powtórzeń, ale to chyba wynik tego, że autorka bardzo podkreśla wartość kształcenia samodzielności dzieci. Nie do końca zgadzam się z tezą, że przy malutkich dzieciach to jest czas "zero planowania", ale też rozumiem to jako nawołanie do akceptacji tego specyficznego okresu w życiu i uuuuufffff - odpuszczenia :) W ogóle hasło o odpuszczaniu jest częste i mi to pasuje :) Na końcu książki znajdziemy listę tricków na ogarnięcie poranków, zakupów, czy ubrań. 

Aha! W bonusie jest też dostęp do platformy z wydrukami, ale jeszcze ich nie oglądałam. Nie miałam - HA HA - czasu ;)