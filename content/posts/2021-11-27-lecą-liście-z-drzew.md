---
template: post
title: Lecą liście z drzew...
slug: czyli jesienne zajęcia z wykorzystaniem liści
socialImage: /media/20211028_140453.jpg
draft: true
date: 2021-11-27T12:03:06.990Z
description: " Test"
category: aktywnosci
---
Wypełniona frustracją spowodowaną liśćmi marniejącymi w domu po jesiennych spacerach, postanowiłam ująć ten temat w jakieś ramy. 

Wrzucam kilka pomysłów, część oczywistych, część moich, część inspirowanych. Zapewne nic rewolucyjnego - ale mojej zadaniowej naturze pomaga zauważenie, że rozwój naszej relacji z dzieckiem polega na takich właśnie zwyczajnych miniprojektach. 

1. Spacer i zbieranie liści
   Instrukcja raczej zbędna 🙃 Poradzę tylko, że pomocne może być wzięcie ze sobą torby, plecaka płóciennego na liście - małym rączkom trudno jest utrzymać bukiet i z nim spacerować, a rodzicielskie ręce niech mają luz.
2. Bukiet
   Nasz bukiet tak bardzo mnie cieszy! Wystarczy te liście po powrocie z dworu włożyć w jakieś godne miejsce i nadać mu tytuł eko-sreko-zero-waste jesiennej ozdoby domu. Zdrowo i zabawnie jest otworzyć się też na dziecięce pomysły w tym zakresie - nasz syn do bukietu dołożył patyki. I też jest pięknie 🥰
3. Zasuszenie liści w książce
   To już wyższa szkoła jazdy 😎 Żeby wykonać różne kolejne pomysły, liście muszą być wysuszone i płaskie. Trzylatek ogarnął pomaganie - młodsze dzieci, chyba też będą przynajmniej zainteresowane...? Trzeba:

* przygotować duużo gazet/kartek i duże książki
* powkładać liście między kartki książek, oddzielone oczywiście kartkami
* bardzo ważne: papier trzeba codziennie (max 2 dni) wymieniać. Komu spleśniały wszystkie liście nazbierane na zielnik w liceum, ten wie o czym mówię...
* wystarczy kilka dni takich wymianek, i liście się pięknie zasuszą 

4. Plakat
   No i tu właśnie można wykorzystać liście. Na brystolu, klejem w płynie, przykleiliśmy liście i zawiesiłam taki plakat w pokoju dziecięcym. Przyznaję, dość kontrolowałam wykonanie tej pracy (gdyby nie, plakat składałby się głównie z rozsmarowanego kleju). Ale plakat wisi i cieszy oko.
5. Makieta lasu
   Tu inspiracjia od [Kasi Frenczak-Sito (kukumag)](https://kukumag.com/jesienne-aktywnosci-pliki-do-pobrania/) Trochę zmodyfikowana, dość czasochłonna, ale nie tak jak mogłoby się wydawać. U nas nieco dzieło przypadku, ale efekt tak fajny, że naprawdę polecam zaplanować coś takiego. Do rzeczy!

   Trzeba mieć:

   a. liście (najlepiej takie zebrane, dzień wcześniej - naturalnie pomarszczone, lekko wysuszone)\
   b. słomki naturalne\
   c. tacka (ewentualnie zabezpieczona kartonem, żeby się nie zbrudziła)\
   d. filc w rozmiarze tacki, kolor ziemi\
   e. glina samoutwardzalna (u nas niebieska, bo to niewykorzystany "odcisk bobasa" z Rossmanna 😛)

   Wykonanie:

   a. w filcu wyciąć dziurki, w miejscach gdzie chcemy by rosły nasze drzewa\
   b. przygotować glinę, żeby była gotowa do formowania\
   c. na tacce ułożyć "górkę" z gliny (w takim miejscu, żeby zgadzało się z wycięciami w filcu)\
   d. przykryć glinę filcem\
   e. powtykać przez dziurki do gliny słomki\
   f. chwilkę poczekać aż glina zastygnie (dość szybko to się dzieje!)\
   g. w słomki powtykać liście\
   h. do lasu wprowadzić mieszkańców, jedzenie dla nich itd. 😊
6. Malowanie

   To akurat nam nie wyszło, ale to chyba fajna aktywność. Na [czasdzieci.pl](https://czasdzieci.pl/inspiracje/id,3697408.html) opisane jako bajecznie proste, ale nasze pieczątki wyszły mało liściaste. Może trzeba odbijać je na czystym papierze i mieć więcej precyzji.
7. Grabienie

   No bajka! Aktywność fizyczna na dworze, pożyteczna, trochę zabawna, taka bardzo "książkowa" (pozdrawiam pana śmieciarza z książki "Mam przyjaciela śmieciarza"). Grabie dla rodzica, grabki dla dziecka, worek i już. Jeśli nie macie swojego kawałka chodnika to ogarniania, myślę, że miejski skwerek też się nada.

8. Dopasowywanie

Takie dopasowanie wymaga niestety przygotowania skanów wysuszonych liści. 

Wrzucam swoje obrazki, możesz je wydrukować, ale jeśli masz możliwość polecam zrobienie z dokładnie takich liście, jakimi Ty dysponujesz.

Wykonanie pomocy:
a. wybierz kilka zasuszonych i płaskich liści, dowiedz się, jak się nazywają
b. ułoż je na skanerze, przykryte białą kartką
c. zeskanuj i wydrukuj (polecam dołożyć podpis, żeby umieć je nazywać w trakcie zabawy)
d. pokaż dziecku wydruk wraz z liścmi i na pewno chętnie spróbuje je dopasować do obrazków
e. korzystaj ze ściągi przy rozmawianiu o używanych liściach 😎

9. Lekcja trójstopniowa
Zasuszone liście można wykorzystać do lekcji trójstopniowej Montessori. Opisywałam jej wykonanie [tutaj](https://mamameoke.pl/posts/ziola-puszki-lekcja).

Dziś za oknem spadł już pierwszy śnieg i sprawa liści jest już nieaktualna, to może przyda się na kolejną polską złotą jesień...