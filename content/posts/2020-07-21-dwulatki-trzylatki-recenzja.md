---
template: post
title: Dwulatki i trzylatki w przedszkolu i w domu - recenzja
slug: dwulatki-trzylatki-w-domu
socialImage: /media/10_recenzja_dwulatki_trzylatki/post_banner.png
draft: false
date: 2020-07-21T20:54:00.000Z
description: czyli wskazówki kultowych polskich pedagożek
category: recenzja
---

## Mam w domu dwulatka, co robić?!

Chcesz się śmiać, chcesz się krzywić, krzyczeć "Aha!" a potem "wtf..?!", robić notatki długie na kilkanaście stron, szukać książek z bibliografii, a czasami niedowierzać w czytane słowa? Sięgnij po "Dwulatki i trzylatki w przedszkolu i w domu. Jak świadomie je wychowywać i uczyć." :D

## O, pani z telewizji!
Jeszcze ledwo kojarzę kto w pedagogicznym świecie jest znany, a kto nie. Okazuję się, że pierwsza autorka - Edyta Gruszczyk-Kolczyńska - to człowiek instytucja na polskim rynku, profesor Akademii Pedagogiki Specjalnej. Wcześniej kojarzyłam tę panią jako eksperta z telewizji :) Druga autorka - Ewa Zielińska - też ma wieloletnie pedagogiczne doświadczenie i też jest związana z APS.

## Dwulatek, czyli kto?
Choć tytuł sugeruje wg mnie zastosowanie książki dla dzieci, które ukończyły 2 r.ż., to mowa w niej już o młodszych dzieciach. Dwulatków i trzylatków należy rozumieć więc jako drugi i trzeci rok życia. 

Autorkom chodzi o takie dzieci, które dawniej nie mogły jeszcze chodzić do przedszkoli, ale od jakiegoś czasu, granica wieku przyjęć się obniżyła, a program jeszcze nie został dostosowany (należy pamiętać, że rok wydania to 2012).
Moja rodzica wina, moja bardzo wielka wina...

## Treść

Pierwsza część nosi tytuł ,,Wprowadzenie do mądrego wychowania dzieci w domu i przedszkolu'' i jest podróżą przez istotne dla maluchów i ich opiekunów dziedziny: tempo rozwoju fizycznego i mentalnego, adaptacja w przedszkolu, wspomaganie rozwoju, wychowanie zamierzone i niezamierzone, programy wychowania przedszkolnego (coś dla nauczycieli przedszkolnych!).

Co ważne, część ta zdradza też nastawienie autorek i motywację stojące za prezentowanymi w książce metodami. Mniej więcej zrozumiałam to tak - dajmy dzieciom mnóstwo uwagi i serca, ale raczej utawmy je do oczekiwanego "pionu" uśmiechniętego i poprawnego dziecka. Nie do końca po drodze mi z takim podejściem, ale - idźmy dalej!

Czytelnik dostaje dużo racjonalnych, zdroworozsądkowych i pełnych miłości do dzieci rad. Rozdział o normach rozwojowych wskazuje na to, że wiele z nich jest nieaktualnych, że często błędnie oceniamy możliwości umysłowe dziecka na podstawie jego wyglądu. Opis procesu adaptacji przedszkolnej również pełen jest konkretów - np. mowa jest o nieprzeciążaniu zbyt wieloma atrakcjami dziecka zwiedzającego przedszkole i o tym, jakie komunikaty są wspierające. Także proces uczenia i wychowania są szeroko opisane i przytoczono naprawdę wiele sytuacji z życia codziennego, w których autorki wskazująjak się zachować.

Z ostrożnością potrakowany został temat kar i nagród. Oczywiście kary cielesne są potępione, ale kara w rozumieniu - niezadowolenie dorosłego powodujące nieprzyjemne doznanie - jest OK. Zachęcanie do przeproszenia - też jest OK. Autorki podają konkretny przepis na postępowanie gdy pojawi się naganne zachowanie i przykłady jego wykorzystania. 

Niestety dalej...

Dowiadujemy się, że istotna jest konsekwencja nawet podczas trudnej adaptacji przedszkolnej: 

,,Gdy teraz rodzice ulegną, dziecko zapamięta, że swego czasu postawiło na swoim i zrezygnowano z przedszkola." 
Do tego późne odpieluchowanie to lenistwo rodziców, wegetarianizm to nieodpowiedzialność, a mało ruchu to wina wygodnickich nauczycieli przedszkolnych (i rodziców też). Może z tym ostatnim się zgadzam, ale ton, w jakim ta krytyka jest wypowiadana jest bardzo moralizatorski i nieprzyjmujący sprzeciwu.

## Szykuj misia!

Druga część jest delikatniejsza i zawiera mnóstwo przykładowych zabaw do wykonania w domu indywidualnie, czy w przedszkolu z grupą. Trudno mi powiedzieć, czy te zabawy rzeczywiście pomagają osiągnąć teoretyczny cel i czy są aktualne w świecie aktualnej wiedzy o rozwoju dziecka. Zazwyczaj nie brzmią jednak szkodliwie.

Kilkanaście przykładowych ćwiczeń, inspirowanych właśnie tą książką, zamieściłam tutaj. 

Każdy rozdział zawiera krótki wstęp teoretyczny, listę wymaganych pomocy (dużo pluszowych misiów i przedmiotów symbolicznych - to nie montessori, żeby zestaw małego lekarza zawierał prawdziwy stetoskop ;)) i listę kilku-kilkunastu zabaw. Poruszone zostały następujące obszary:

* Kształtowanie własnego Ja;
* Wydłużanie procesu zabawy;
* Czynności samoobsługowe;
* Regularność i przewidywanie następstw;
* Myślenie przyczynowo-skutkowe;
* Potrzeba ruchu;
* Skupienie uwagi;
* Umiejętność liczenia;
* Muzyka i śpiew;
* Metoda Ruchu Rozwijającego;
* Łączenie i grupowanie obiektów;
* Zadania złożone.

Poruszające dla mnie było to, że praktycznie każda z proponowanych zabaw zakłada ciągły aktywny udział opiekuna. Autorki nawołują do podejścia, w którym rodzic jest przewodnikiem, uczy danej zabawy, reżyseruje ją, uczestniczy, nie jest tylko biernym obserwatorem.

Podobało mi się również bardzo, jak duży nacisk położony został na spełnienie potrzeby ruchu <3 Minimum 3 godziny dziennie na świeżym powietrzu!!!

## A z myśli dziwacznych...

Ćwiczenie pt. ,,nawyk radosnego budzenia się". Serio?! To już nie można wstać lewą nogą, nawet jak się ma dwa lata?

W ramach zachęcania do nauki zwrotów grzecznościowych, pojawia się krytyka ,,wychowania bezstresowego". Podobno jego zwolennikiem był Benjamin Spock - autor poradnika o pielęgnacji maluchów. Wg przypisu, B.Spock po latach przeprosił społeczność amerykańską za swoje poglądy i uznał je za krzywdzące dla dzieci. Mam jednak wrażenie, po długim googlowaniu, że zaszła pomyłka - B.Spock owszem musiał tłumaczyć się z wpływu jego metod (odpowiadanie na potrzeby niemowląt), które rzekomo wychowały młodzież niechętną do angażowania się w wojnę w Wietnamie, ale nigdy nie wycofywał się ze swoich poglądów, a zarzuty mu stawiane miały raczej charakter polityczny. Tymczasem inny człowiek - Dr. W.R.Coulson, o którym w książce nie ma mowy, był orędownikiem ,,value free education'' i to on po latach rzeczywiście wycofywał się ze swych dawnych poglądów, przyznając że nie sprawdziły się, a co więcej był on sponsorowany przez koncerny tytoniowe. Cała historia opisana jest tu. To taka ciekawostka, pewnie dobrze byłoby dojść do intencji autorek - być może to ja się mylę. 

## Must- read?

Mimo pewnych kontrowersyjnych tez, jest to najbardziej kompleksowy podręcznik o rozwoju, z jakim się spotkałam. Ale też nie czytałam ich jakoś dużo :P 

Dużo w nim konkretów, cytowanych badań (no, może troszkę przestarzałych, ale bardzo znaczących - Piaget, Wygotski, Bruner itd.), przypisów. Prawdziwe bogactwo stanowią jednak scenariusze sytuacji i zabaw, które bez problemu można przeprowadzić w dosłownie kilka minut. 

Polecam!