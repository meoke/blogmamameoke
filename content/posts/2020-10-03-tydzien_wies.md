---
template: post
title: Tydzień malucha - Wieś!
slug: tydzien-malucha-wies
socialImage: /media/12_tydzien_wies/kon_na_ksiazce.jpg
draft: false
date: 2020-10-03T20:54:00.000Z
description: czyli multisensoryczne doświadczenie wsi
category: aktywności
---

Dzisiejszy post to mam nadzieję pierwszy z serii wielu postów **Tydzień malucha**. 

## Idea
Baardzo podoba mi się pomysł, z którym spotkałam się na forach montessori, by prezentować dziecku zabawki i aktywności dotyczące jednego tematu w jednym czasie, przy jednoczesnym schowaniu (w miarę możliwości) innych. W ten sposób możemy mieć "Dzień Marchewki", "Tydzień Morski" czy tytułowy "Tydzień na wsi".

Inna supersprawa, to to, że jedyne sensowne dla małych dzieci poznawanie świata przebiega przy użyciu wszystkich zmysłów, a najlepiej w ruchu. Ostatnio o dramacie używania kart pracy w żłobku (sic!) pisała Aleksandra Charęzińska o [tu](https://m.facebook.com/story.php?story_fbid=3985831481443479&id=869269709766354). 

No doobra, jest jeden problem... to wszystko trzeba przygotować 🙄 Książeczki tematyczne same się nie wypożyczą z biblioteki, wierszyki nie wydrukują, a pomoce nie zrobią. 

Drugi problem, ups...! Inspiracje tematyczne np. na Pintereście dotyczą chyba jednak starszych dzieci. Przynajmniej mój dwulatek nie był jeszcze gotowy na wiele z nich, zwłaszcza te plastyczne. Również książki, czasami mają świetne treści, ale nadają się dla wieku 4+.

Uznałam więc, że jeśli od czasu do czasu uda mi się przejść przez tę drogę przygotowania, to wstawiam jej efekty tutaj. Niech następny rodzic dziecka w wieku 1-3 ma łatwiej :)

Będę wrzucała kilka zdjęć, linków i listę moich propozycji, również w wersji do druku (widzę to tak, że naklejasz taką kartkę na lodówkę, masz chwilkę dla dziecka to hops wystarczy odnaleźć po kodzie QR piosenkę i ją wspólnie przesłuchać). Uwaga, znajdują się tam też króciutkie filmiki na YT - choć bardzo zabiegam o brak ekranów w życiu dziecka, to tu pozwalam sobie na użycie krótkich sprawdzonych filmików (a serio czasami się trzeba przekopać żeby znaleźć coś ładnego i prostego). 

## Wycieczka NA WIEŚ! 

Wybrałam na start ten temat, bo uświadomiłam sobie, że mój syn wie o wsi co najwyżej jak robi świnka, jak kurka, a jak krowa :p Dla mieszczuchów doświadczyć uroku zwierząt gospodarskich to może być problem, ale bardzo polecam spytać na lokalnej grupie, czy gdzieś w okolicy nie ma np. ogródka z kurami, które można zobaczyć od ulicy. 

### AKTYWNOŚCI

- ZABAWA NA DYWANIE:  zwierzątka (figurki Schleich, Collecta itp. są dostępne w Smyku, Rossmanie, Pepco, na OLX, Allegro i bazarkach na FB) i ich domki (nasza makieta była bardzo prowizoryczna, ale zdała egzamin - pudło po Duplo pocięte na "zagrody", trawa - prostokąty z filcu, siano z jakiegoś wypełnienia paczki), które można nazywać: świnki mieszkają w chlewiku, kury w kurniku itd.,

- WYCIECZKA: na wieś, do minizoo, do ogródka sąsiadów hodujących zwierzęta,

- JEDZENIE: jajka w różnych postaciach - na twardo, jako omlet, jako jajecznica. Spodziewam się, że większość dzieci już jadła takie potrawy, ale można tym razem skupić się na fakcie, że to to samo jajko tylko w różnych formach. I że to jajko mamy od kurki.

- PICIE: mleka w różnej temperaturze - zimne, po ogrzaniu robi się ciepłe, po dosypaniu kakao - brązowe, 

- OGLĄDANIE: filmiku, na którym [kura znosi jajko](https://youtu.be/nRHdwI1g7CU) i takiego na którym [dzieci doją krowę](https://youtu.be/1CrBZ3Sv3zI)

- KARTKOWA AKTYWNOŚĆ: bardzo ładne rodzinki zwierząt do kupienia i wydruku są [tu](https://www.teacherspayteachers.com/Product/Farm-animal-families-Montessori-3-part-cards-2492781),

- MALOWANIE: ogona dla koguta wydrukowanego [stąd](https://www.dla-dzieci.com.pl/kolorowanki/kolorowanka_kury-Kolorowanka__kogut_5.html),

- ŚPIEWANIE: piosenki Miała baba koguta... np. na [Spotify](https://open.spotify.com/track/3RKfs46Dm46NEap7jmuqft?si=Sintcop0TuGF2PLdJeYxGg),

- MÓWIENIE I SŁUCHANIE wierszyka o śwince [stąd](http://wiersze.juniora.pl/wyliczanki/wyliczanki_w01.html),

- CZYTANIE: książeczek dla dzieci (Zuzia jedzie na wieś i inne z serii Mądra Mysz, Wiosna na Czereśniowej, Rok na wsi, Świat w obrazkach Wieś, Flip-Flap Farm, Wiejskie wędrówki) i dla dorosłych (Odetchnij od miasta).

![Plakat z aktywnościami - tydzień na wsi](/media/12_tydzien_wies/plakat.jpg "Plakat z aktywnościami- tydzień na wsi")

### AKTYWNOŚCI - WERSJA DO DRUKU
Pobierz [tutaj](https://1drv.ms/b/s!AnBGESr7ZM4Nm6hme6oz2kx-WD6XYg?e=6O8aaI) wersję PDF.

### Nasza zabawa

![Konik](/media/12_tydzien_wies/kon_na_ksiazce.jpg "Koń na czereśniowej")

![Zagroda](/media/12_tydzien_wies/zagroda.jpg "Podełkowa zagroda")
 
![Rodzinki](/media/12_tydzien_wies/rodzinki.jpg "Rodziny zwierząt")

Życzę dużo przyjemności podczas korzystania ze ściągi :)