---
template: post
title: Magia Rodzicielstwa według Hedvig Montgomery
slug: magia-rodzicielstwa-wedug-hedvig
socialImage: /media/25_magia/post_banner.jpg
draft: false
date: 2021-04-27T13:38:07.912Z
description: czyli trochę Norwegii dla polskiego dziecka
category: recenzja
---
Mazury, sierpniowe słońce, urlop z roczniakiem...

To okoliczności nabycia przeze mnie *Magii Rodzicielstwa* Hedvig Montgomery. Czułam wtedy wielką potrzebę wsparcia autorytetu, a najlepiej - gotowych patentów na ujarzmienie chłopca, stawiającego WSZĘDZIE swoje pierwsze krokiObietnice

## Obietnice

![Okładka książki "Magia rodzicielstwa"](/media/25_magia/20210421_212318.jpg "Okładka")

Na okładce polskiego wydania pojawia się niesamowicie zachęcająca opinia samego **Jaspera Juula** (który swoją drogą zmarł tuż po jej wydaniu):

> Wszystko, co rodzice muszą wiedzieć o wychowaniu dzieci.

a także zapowiedź:

> Siedem kroków do wzajemnej bliskości 

Czy rzeczywiście wszystko, i jakie to kroki - chętnie podzielę się moją opinią :) 

## Forma

Wspomnianych siedem obszarów to:

1. Więź
2. Emocje
3. Swoboda dla dziecka
4. Radzenie sobie z kryzysami
5. Związek
6. Granice i konsekwencje
7. Własne wzorce

Każdy z rozdziałów zawiera ogólny opis oraz - moje ulubione - rozpiskę rad dla poszczególnych grup wiekowych (<1, 1-3, 3-5, 6-8, 9-12 i 13-17).

Bardzo do mnie przemawia pastelowa szata graficzna, rameczki i jakaś taka ogólna (skandynawska?) elegancja.


![Przykładowa zawartość](/media/25_magia/20210421_212356.jpg "Przykładowa zawartość")

## Treść

Mnie przekonuje. To rzeczywiście - empatyczne rodzicielstwo w pigułce. Kolejne "kroki" są poruszane w spokojnym tonie, z częstymi odwołaniami do historii usłyszanych w gabinecie terapeutycznym autorki.

Refleksyjny charakter części opisowej jest równoważony przez konkretne porady dostosowame dla rodziców dzieci w różnym wieku. A treści dzieciowe przeplatane są uwagami o życiu dorosłych opiekunów. 

Czasami kłuły mnie zwroty typu: "Dobry rodzic powinien...", "...jeśli się odważysz", ale ostatecznie autorka równie często mówi o łagodności względem siebie i o tym, że dzieci potrzebują rodziców autentycznych, a nie idealnych. Dość często pokazuje swoją wizję jako jedyną akceptowalną, ale może takie prawo poradników...?

## Poruszenia

Dwie kwestie szczególnie mnie poruszyły.

Historia chłopca ze złamaną ręką, którego mama, w drodze powrotnej ze szpitala, wstawia do internetu zdjęcie gipsu i upaja się lajkami, które dostaje. Autorka przypomina o byciu z dziećmi "tu i teraz".

Metafora rozwoju mózgu jak urządzanie dwupoziomowego domu. Człowiek tuż po narodzeniu ma świetnie wyremontowany parter - działają już wszystkie funkcje życiowe. Wyższy poziom jest jednak niegotowy. Jako rodzice uczestniczymy w procesie urządzania go tak, by nasze dorosłe dziecko miało kompletny dom, wspierający jego codzienność.

## Podsumowanie

Może obeznani w temacie nie znajdą tu nic odkrywczego, ale jako niezbyt radykalny rodzicielski przewodnik - polecam :)