---
template: post
title: Dr Stuart Shanker opowiada o Self-regulation
slug: self-reg-shanker
socialImage: /media/cover_photo.jpg
draft: true
date: 2021-10-27T20:45:16.461Z
description: czyli kanadyjska siła spokoju dla całej rodziny
category: recenzja
tags: []
---
Przeczytałam! *Self-reg Jak pomóc dziecku (i sobie) nie dać się stresowi i żyć pełnią możliwości* Dra Stuarta Shankera i Teresy Barker. Zgodnie z zapowiedziami, stawiałabym tę książkę raczej w dziale popularnonaukowym niż wśród lajfstajlowych poradników. A ja lubię dział popularnonaukowy 😎

## Self-reg w Polsce
Kto zna bloga [DyleMatki](https://dylematki.pl/), ten słyszał o self-reg. A kto zna Opowieści dla dzieci - O tym jak działać, gdy emocje biorą górę (właśnie została wydana [3. część](https://www.znak.com.pl/ksiazka/self-regulation-nie-ma-niegrzecznych-dzieci-stazka-gawrysiak-agnieszka-207654)!), ten ma nawet całkiem usystematyzowaną wiedzę o tej metodzie. Agnieszka Stążka-Gawrysiak wspaniale podaje ją w pigułce, w wersji do czytania razem z dzieckiem, z obrazkami, komentarzem dla rodzica i baardzo konkretnymi wskazówkami. Ale zaraz, miało być o Shankerze...?

## Bestseller Shankera
Dr Stuart Shanker to twórca metody samoregualcji, profesor York University, założyciel MEHRIT Centre, autor książek, z których największą popularność zdobyła właśnie:


Swoją opowieść snuje z perspektywy naukowca, terapeuty, edukatora i ojca. Nad zgrabnym ujęciem treści czuwała Teresa Barker, co zaowocowało tym, że mimo dużej objętości (ok. 300 stron) i ubogiej szaty graficznej, lektura była dla mnie porywająca. Składają się na nią:

* Część pierwsza - Samoregulacja jako podstawa funkcjonowania i nauki
* Cześć druga - Pięć obszarów samoregulacji
* Część trzecia - Nastolatki, pokusy i rodzice pod presją

Autor wyjaśnia najpierw czym jest samoregulacja, szczególnie poprzez zestawienie jej z o wiele bardziej popularnym pojęciem samokontroli. Odwołuje się też do badań naukowych z zakresu neurobiologii i do znanego Testu Marshmallow (zdradzę tylko, że można odetchnąć z ulgą - brak odroczenia słodkiej nagrody nie zwiastuje wcale braku sukcesu!). Następnie przeprowadza nas przez pięć obszarów:
1. Biologiczny
2. Emocjonalny
3. Poznawczy
4. Społeczny
5. Prospołeczny

wskazując na zależności między nimi, typowe stresory i ich objawy.

Książka obfituje w opisy szczęśliwych historii tego, jak self-reg pomogło rodzinom, mierzącym się z różnymi problemami swoich dzieci. Większość tych przykładów, ale też spora część przekazywanej teorii odnosi się do przedszkolaków i młodszych uczniów, dlatego miłym domknięciem jest ostatnia, najkrótsza część - przełożenie na wiek nastoletni. Tutaj też sporo znajdziemy o biologicznych mechanizmach stojących za współczesnymi używkami - grami, śmieciowym jedzeniem i internetem.

## Przekaz
Moja interpretacja: **Możesz osiągnąć wszystko, jeśli dobrze się czujesz. Dobrze się czujesz, jeśli Twój organizm ma zasoby na wykonywanie bieżących zadań. Życie obfituje w stresory, które istotnie zużywają nasze paliwo. Naucz się rozpoznawać stresory, postaraj ich unikać i wypracować techniki pozwalające na powrót do spokojnego stanu.**

Podczas czytania wykonałam jakiś milion zdjęć cytatów - sporo ich przypadło mi do gustu. Pozwalam sobie na wklejenie kilku z nich:
* "Dziecko uczy się samoregulacji, kiedy doświadcza regulacji z zewnątrz."
* "Self-reg polega na tym, że patrzymy na cały system, a nie na najbardziej wyrazisty stresor."
* "Im więcej energii zużywamy na próby hamowania potężnych impulsów, tym bardziej prawdopodobne, że poddamy im się albo od razu, albo wkrótce potem."
* "Tak jak dla osoby opiekującej się dzieckiem, będącej w ekstremalnym stresie, dziecko może stać się powodem przeciążenia, podobnie dla dzieci stres innej osoby może być nadmiernym obciążeniem."
* "Dziecko rzadko kiedy jest świadome tego, że jest skandalicznie skoncentrowane na sobie, a co dopiero do określenia powodów, dla których zachowuje się w taki sposób. To nasze zadanie."
* "Pozytywne emocje dziecka *napełniają bak* energią, która pozwala na radzenie sobie z górkami i dołkami."



## Zabrakło...?
* 🙊 **Obrazków** - Schematy, wykresy, rysunki - jestem pewna, że ułatwiłyby odbiór.
* 🎯 **Technik** - Popularny zarzut z [GoodReads](https://www.goodreads.com/book/show/27774752-self-reg) - mnie akurat nie przeszkadza, bo rozpływałam się w filozofowaniu autora, ale trzeba przyznać - brak tutaj uniwersalnych rad. Jest za to często powtarzane stwierdzenie - każdy człowiek jest inny, musisz sam nauczyć się rozpoznawać podwyższony poziom stresu Twojego dziecka i sposoby na jego redukcję.
* 🌻 **Lekkości?** - choć z jednej strony metoda samoregulacji może pomóc w równie efektywnym stopniu rodzicom, jak i dzieciom, to mam wrażenie, że przydałoby się słowo wsparcia do czytelnika-rodzica. Autor daje nam wiedzę, ale stawia też wymagania i podkreśla, że typowe placówki nie stosują self-reg. Zostajemy więc z piękną wizją, ale też sporym zadaniem domowym do odrobienia - potrafię sobie wyobrazić, że nie każdy ma możliwość je udźwignąć, będąc rodzicem.
* 🏋️‍♂️**Dystansu** - no nie będę ukrywać, dokonania naukowe autora są jego oczkiem w głowie, ze wszystkimi tego następstwami 😉 

## Polecam?
No pewnie, że tak 🥰 Ale jeśli opisy układu limbicznego to dla Ciebie przesadne wejście w temat - to po prostu odsyłam do (Agnieszki)[https://dylematki.pl/o-mnie/]!
