---
template: post
title: Kuchnia DIY 2.0
slug: kuchnia-diy-20
socialImage: /media/20_kuchnia_kartonowa/post_banner.png
draft: false
date: 2021-01-23T20:54:00.000Z
description: czyli jak zbudować kuchnię z kartonu
category: diy
---

Długie poszukiwania inspiracji, wycinania elementów, klejenia, szycia i powstała ona - kuchnia DIY 🧡 A potem jedna pamiętna noc, nieszczelny zawór, zalane mieszkanie i tak oto mamy... kuchnię DIY 2.0 💙

![Kuchnie](/media/20_kuchnia_kartonowa/post_banner.png "Kuchnie")

## Idea

Bez względu jednak na przygody, które mnie spotkały, chciałabym opisać tutaj moje patenty, spostrzeżenia po miesiącach użytkowania i pokazać kilka zdjęć. Mam nadzieję, że przydadzą się komuś, kto planuje kuchnię zrobić, a nie kupować (pozdrawiam siebie z 2019r., gorączkowo przeszukującą OLX przed świętami).

Moje wymagania względem zabawkowej kuchni:

- nie ma zajmować dużo miejsca;
- piekarnik z lampką, a najlepiej też podświetlane palniki;
- kręcące się gałki;
- szafka pod piekarnikiem.

Jak widać, nieco odpuściłam i powstało coś takiego:

![Kuchnia](/media/20_kuchnia_kartonowa/kuchnia.jpg "Kuchnia")

## Materiały
- kartony (W sumie jakie się trafią :) Ja akurat dostałam 2 paczki w solidnych kartonach - dużym i małym - z wieczkami. Co więcej wieko małego kartonu było dokładnie rozmiaru bocznej ściany dużego kartonu, co wiele ułatwiło 😀);
- filc;
- klej na gorąco (W kuchni 1.0 była tylko taśma dwustronna, ale nie polecam - filc słabo się trzyma wtedy kartonu, w poprawionej kuchni 2.0 jest już wszystko na kleju);
- 3 zakrętki z musów;
- 3 zakrętki ze zwykłych butelek;
- folia na okienko np. sztywna okładka na dokumenty;
- sznurek;
- igła, nić, ścierka;
- taśma dwustronna;
- taśma washi albo przezroczysta;
- lampki (W kuchni 1.0 użyłam lampek LED na baterie - nie polecam, dwulatek szybko się z nimi rozprawił. W kuchni 2.0 jest lampka typu "push" - mniej efektowna, ale bezpieczniejsza).

## Wykonanie
1. BRYŁA: Duży karton (bez wieczka) służy jako bryła główna. 
2. PRZEGRODA: Wieczko z małego kartonu, wpasowałam do dużego tak, by odgradzał piekarnik od szafki.
3. DRZWICZKI SZAFKI: Zanim małe wieczko zostało wklejone w duże, zrobiłam w nim super-hiper-mechanizm przesuwającej się ścierki, która imituje drzwiczki 🤷‍♀️ Zrobiłam (tak żeby nie było tego widać) dziurki w przeciwległych ściankach, przewlekłam sznurek, na nim przyfastrygowałam ścierkę.
4. GAŁKI: Inna ważna funkcja tego małego wieczka, to miejsce przyczepienia gałek. Och ile się namyśliłam, żeby się kręciły 😛 W końcu jest tak, idąc od wnętrza kuchni: sznurek -> supeł -> zakrętka z butelki -> karton -> zakrętka z musu -> supeł.
5. DRZWICZKI PIEKARNIKA: Fragment pudła (taki ze zgięciem) dopasowałam rozmiarem do piekarnika. Nie ma żadnego mechanizmu zamykania drzwiczek, tylko docięty karton tak, by to on blokował drzwiczki w pionowej pozycji, gdy mają być zamknięte.
6. OKIENKO PIEKARNIKA: W drzwiczkach piekarnika zrobiłam okienko i szparę między warstwami kartonu - tam włożyłam plastikową szybkę (wyciętą ze sztywnej okładki na dokumenty). Zabezpieczyłam brzegi taśmą washi.
7. PŁYTA GÓRNA: Choć marzyły mi się podświetlane palniki, skończyło się na rozwiązaniu wymagającym wyobraźni. Dwulatek tego raczej nie ogarnia, ale może kiedyś zrozumie, o co chodziło w moim zamyśle 😉 Jasny arkusz filcu to blat dowolnego zastosowania, a ciemniejszy z naklejonymi czarnymi kółkami - palniki. Do czarnych kółek na sznurku przyczepiłam czerwone filcowe kółka, które można nałożyć, by udawały gorące do czerwoności palniki 😁

![Zasłonka od spodu](/media/20_kuchnia_kartonowa/zaslonka.jpg "Zasłonka od spodu")

![Pokrętła](/media/20_kuchnia_kartonowa/pokretlo.jpg "Pokrętła")

![Drzwiczki](/media/20_kuchnia_kartonowa/drzwi.jpg "Drzwiczki")

![Okienko](/media/20_kuchnia_kartonowa/okienko.jpg "Okienko")

![Taśma](/media/20_kuchnia_kartonowa/tasma.jpg "Taśma")

![Światełka](/media/20_kuchnia_kartonowa/lampki.jpg "Światełka")

![Hurra](/media/20_kuchnia_kartonowa/hurra.jpg "Hurra")

## Wersja 2.0

1. Utraciła szafkę - z powodu zamoczenia.
2. Sporą część kartonu zabezpieczyłam filcem przyklejonym klejem na gorąco. 
3. Lampki LED zamieniłam na pojedynczą lampkę "push".

![Otwarte](/media/20_kuchnia_kartonowa/otwarte.jpg "Otwarte")

![Zamknięte](/media/20_kuchnia_kartonowa/zamkniete.jpg "Zamknięte")

Miłego gotowania!