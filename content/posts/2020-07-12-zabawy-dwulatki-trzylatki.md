---
template: post
title: 15 dni zabaw inspirowanych książką "Dwulatki i trzylatki w przedszkolu i w domu"
slug: 15-dni-zabaw-dwulatki
socialImage: /media/08_zabawy_dwulatki_trzylatki/post_banner.png
draft: false
date: 2020-07-12T20:54:00.000Z
description: czyli owocne sytuacje domowe
category: inne
---

## Skrajne emocje

Książkę *Dwulatki i trzylatki w przedszkolu i w domu - Jak świadomie je wychować i uczyć* Edyty Gruszczyk-Kolczyńskiej i Ewy Zielińskiej przeczytałam jednym tchem. Wywołała ona u mnie wulkan reakcji - przeróżnych - od zachwytu, przez wzruszenie?, po solidne oburzenie ;) 
Choć nie zawsze po drodze mi z motywacjami, jakie kierują autorkami, to i tak - książka jest skarbnicą zabaw. Przejrzyście uporządkowane tematycznie, z opisem akcesoriów i przebiegu. Autorki podkreślają, że ich propozycje powinny być traktowane jako punkt wyjścia, a opiekunowie powinni z łatwością zaadaptować je do własnego potrzeb.

## Zabawy
I ja to uczyniłam - poniżej lista 15 aktywności do przeprowadzenia z dwulatkiem/trzylatkiem (roboczo Kajtuś). Wersja do przeczytania na blogu i do druku - może przyda się taka ściąga na lodówce.
1. Wypijcie kefir albo inny napój, który zostawi nad ustami ,,wąsy". Obserwujcie swoje buzie w lustrze, pośmiejcie się z waszych wąsów.
2. Oglądajcie nawzajem swoje ciała (albo trzeciej osoby np. taty) - rozmawiajcie o tym, co macie podobne - np. że oboje macie dwie nogi, jeden nos.
3. Stoicie na środku pokoju, każdy ma swoją piłkę. Mów, gdzie rzucisz Twoją np. "do przodu", niech Kajtuś powtórzy.
4. Na spacerze, jeśli wyczujesz przyjaźnie nastawionego właściciela pieska, zaczep go. Zapytaj, jak piesek się nazywa, czy można pogłaskać, pochwal jaki ładny. Tłumacz Kajtusiowi równocześnie, że to piesek, piesek ma właściciela, który się zgodził, więc można pogłaskać.
5. Stańcie w wysokiej trawie w wietrzny dzień. Oglądajcie jak się rusza, usłyszcie jak szumi wiatr. Podnieście ręce, ruszajcie nimi jak źdźbła na wietrze. Róbcie "szuszuuuuu".
6. Podczas zabawy klockami albo rysowania - powiedz "zbuduj/narysuj coś wspaniałego!".
7. Układaj na podłodze nakrętki. Mów "nakrętka, nakrętka, nakrętka". Spytaj - co dalej? Kajtuś będzie kontynuował rytm :)
8. Schowaj kamień w ręce, tak żeby Kajtuś widział. Powiedz wyliczankę "Raz, dwa, trzy - szukasz Ty!". I niech szuka, a potem zamiana - Ty szukasz.
9. Powiedz Kajtusiowi wiersz Zwierzęce gadanie J. Beszczyńskiego. Może nauczy się go na pamięć?
10. Do jednej szklanki nalej zimne mleko, do drugiej ciepłe. Daj Kajtusiowi porównać jak smakują. Potem wsypcie do mleka kakao - jak smakuje teraz? Jaki ma kolor?
11. Wytnij z papieru albo weź kilka postaci z klocków Duplo. Układaj je na kartce papieru, opowiadając jednocześnie prostą historię np. To dziewczynka, przyszła do drzewka, na drzewie rosną jabłka itd. Idealnie, jeśli Kajtuś ma swój identyczny zestaw postaci i może je układać na swojej kartce.
12. Poproś Kajtusia by rozdał każdemu z domowników po jednym ciastku. (Wow, to matematyka!)
13. Postaw kilka podstawek do jajek, obok każdej połóż jajko. Zacznij wkładać po kolei jajka, poproś by Kajtuś kontynuował. Możesz też przy każdym jajku powiedzieć "hop".
14. Różne przedmioty Twoje, Kajtusia, innego domownika ułóż na stole. Oglądajcie je po kolei i pytaj Kajtusia do kogo należą.
15. Stwórz sytuację ,,z problemem". Poproś o zaniesienie wody na stolik, ale nalej jej dużo, tak że może się wylać. Gdy się to już stanie - pomóż w rozwiązaniu problemu.

Jeśli dla kogoś większość jest oczywistością - chylę czoła, mnie niektóre propozycje zaskoczyły i nie byłam świadoma tego, jak w prostych rzeczach mogę towarzyszyć mojemu dwulatkowi i jak wiele mu jeszcze o świecie można opowiedzieć. Oczywiście w książce jest tego dużo więcej.