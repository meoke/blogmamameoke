---
template: post
title: Nauka samodzielności według "Naucz mnie samodzielności"
slug: naucz-mnie-samodzielnosci-recenzja
socialImage: /media/07_samodzielnosc/post_banner.png
draft: false
date: 2020-06-25T20:54:00.000Z
description: czyli niecodzienne spojrzenie na codzienne zajęcia
category: recenzja
---

## Podręcznik dla rodzica

Chciałabym podzielić się swoimi wrażeniami po przeczytaniu książki M. Pitamic ,,Naucz mnie samodzielności - Zajęcia metodą Montessori dla Ciebie i Twojego dziecka.", wydawnictwa Kropki Trzy (2010). Podręcznik ten zawiera propozycje zajęć z dziećmi w wieku przedszkolnym, czyta się lekko
i przyjemnie. Z pewnymi zastrzeżeniami (patrz końcówka tego wpisu), ale polecam!

Na start wrzucam cytat:

> Podręcznik przedstawia moją interpretację metody Montessori, w oparciu o wieloletnie doświadczenie w nauczaniu. Ćwiczenia bardziej podążają ,,za duchem", niż założeniami metody.

Podobne słowa towarzyszą większości źródłom z ,,Montessori" w nazwie, z jakimi się spotykam. Wciąż nie wiem, czy świadczy to bardziej o mnie, czy o Świecie. W każdym razie - tu na moje oko jest wystarczająco montessoriańsko :)

## Zawartość 

W książce wyróżniono 5 rozdziałów, zgodnych ze standardowym podziałem MM.
1. Umiejętności życiowe
2. Rozwój zmysłów
3. Rozwój językowy
4. Umiejętność liczenia
5. Umiejętności naukowe i przyrodnicze

Dodatkowo na końcu znajdują się arkusze z szablonami do skopiowania (np. literki, kształy, słowa, obrazek rośliny). Podział jest jasny, treści przejrzyste (może nawet za bardzo, ale o tym za chwilę), zdjęcia adekwatne, a wskazówki pozwalają na twórcze rozszerzenie opisywanych zadań.

Troszkę o konstrukcji opisów. Wyrzuciłabym niektóre szczegółowe polecenia dla rodzica takie jak: ,,ustaw to tu", ,,powiedz tak'', ,,to po tej stronie, to po tamtej'', ,,upewnij się, że''. Bardziej przyjazne i mnie stresujące, byłoby według mnie uniwersalne zalecenie, by dziecko dobrze wszystko widziało, znało cel zadania i zdążyło zaobserwować, co się dzieje.

Każdy rozdział zawiera ok. 15 propozycji ćwiczeń, które można wykonać z dzieckiem. Uwaga! Wśród nich są takie banały jak **Mycie zębów**, czy **Wspólne czytanie**, ale też mniej codzienne - **Tworzenie obrazkowej poezji**, czy **Gama muzyczna**. Nie chcę deprecjonować tych podstawowych zadań, w końcu te umiejętności są szalenie ważne, niedoceniane i ja to szanuję. Ale też nie spodziewajmy się po tym podręczniku wyłącznie nieoczywistych, tajemnych technik spod szyldu Monte.

## Dla siebie biorę...

Co na pewno przetestuję z dwulatkiem? 

Przede wszystkim propozycje z działu Umiejętności życiowe
i Rozwój zmysłów, przykładowo:
* **Mycie rąk...**
* **Cięcie nożyczkami** (Sami widzicie, trochę to oczywiste. Jednak wskazówka, by narysować linię, wzdłuż której dziecko ma ciąć, jest już dla mnie czymś inspirującym. I w tych podpowiedziach tkwi istota tej książki.)
* **Odkrywanie kolorów** (Dopasowywanie kolorowych kartoników, układanie tęczy, zapoznanie się z odcieniami)
* **Nauka pojęć rozmiaru i kształtu, wzrostu i długości** (To papierowe wersje Różowej wieży
i Belek numerycznych)

Na wykorzystanie propozycji związanych z Rozwojem językowym i Umiejętnością liczenia nie mogę się doczekać, ale to jeszcze nie ten moment u nas. Przykładowo:
* **Alfabet fonetyczny** (Rysowanie palcem liter w piasku i wymawianie ich na głos.)
* **Tworzenie zdań** (Z kartoników z rzeczownikami, czasownikami i przyimkami umieszczonych
w arkuszach z tyłu książki.)
* **Łączenie ilości i cyfr** (Wykorzystanie papierowych belek numerycznych i wydrukowanych cyfr.)
* Umiejętności naukowe i przyrodnicze to miszmasz. **Pieczenie** (ostatnie zadanie) jest u nas częste, **Roślin**y już zasadziliśmy, ale na przykład na **Przedstawienie pojęcia globusa i mapy** jeszcze czekam.

## Dla kogo?

Czy polecam? To zależy.

Dla osób obeznanych z podejściem Montessori - raczej nie. Proponowane ćwiczenia są dość oczywiste, ale z drugiej strony - nie można odebrać im szczegółowego opisu oraz możliwości rozszerzenia. Pozycja jest na pewno idealna dla osób początkujących albo niezainteresowanych zgłębianiem samej filozofii, potrzebujących jednak konkretnych propozycji zabaw. 

Myślę, że absolutnie świetnym pomysłem jest podrzucenie tej książki babciom, dziadkom czy opiekunce, by zasugerować pożądany przez nas sposób spędzania czasu. Wystarczy że pokażą dziecku jak założyć buty i pozwolą zrobić to samemu, a już będą się mogli pochwalić, że skorzystali z książki :)

Miłego czytania! Książkę trudno kupić - jak zawsze polecam szperanie w bibliotekach.
