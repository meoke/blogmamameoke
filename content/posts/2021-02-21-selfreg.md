---
template: post
title: Self-reg wokół nas
slug: self-reg-woko-nas
socialImage: /media/22_selfreg/ksiazka.jpg
draft: false
date: 2021-02-21T20:54:00.000Z
description: czyli jak wyregulować siebie dziecko
category: recenzja
---

## Ach, ten self-reg!

O self-reg słyszałam, to tu, to tam, już od początków macierzyństwa - na moich ukochanych grupach FB, na stronie wydawnictwa Mamania, na webinarach. Ogólna idea była mi więc znana, ale od zapoznania się porządnie z tym tematem odwodziły mnie dwie kwestie:
1. Książka Stuarta Shankera ,,Self-reg. Jak pomóc dziecku (i sobie) nie dać się stresowi i żyć pełnią możliwości" w obiegowej opinii jest uznawana za napisaną naukowym tonem i nieprzystępnym językiem. Nie żeby mnie to zniechęcało, wręcz przeciwnie, ale mimo wszystko sprawiło, że inne, lżejsze poradniki, ją wyprzedziły.
2. Książka Agnieszki Stążki-Gawrysiak ,,Self-Regulation. Opowieści dla dzieci o tym, jak działać, gdy emocje biorą górę" ma w tytule hasło opowieści dla dzieci, a póki mój syn był na etapie krótkich i ubogich w tekst książeczkach, miałam poczucie, że to jeszcze nie dla mnie.

Na szczęście jednak dyskusja o książkach o emocjach dla dwulatków, na którą się natknęłam, zaprowadziła mnie do wpisu na blogu mamtonakoncujezyka.pl, a stamtąd pobiegłam prosto na OLX i do pobliskiego paczkomatu ;)

## Opowieści, tak!!!
Po lekturze książki "Self-Regulation. Opowieści (...)" jestem zachwycona, dlatego poświęcam jej niniejszy wpis. Pokażę też kilka przykładów - z życia wziętych - związanych z samoregulacją. A wkrótce, mam nadzieję, uzupełnię swoje przemyślenia o wrażenia z oryginalnego S.Shankera.

![Okładka](/media/22_selfreg/ksiazka.jpg "Okładka")

## 3xK, czyli Konkretnie, Kolorowo i Krótko

Taka właśnie jest książka Agnieszki Stążki-Gawrysiak *Self-Regulation. Opowieści dla dzieci o tym, jak działać, gdy emocje biorą górę*.

Zaczyna się od krótkiego wstępu wyjaśniającego założenia metody Self-reg. Nawet bardzo krótkiego, ale jakże treściwego!

Następnie mamy 7 opowieści z życia pewnej rodziny (mama, tata, sześcioletni Kuba oraz trzyletnia Lenka). Bohaterowie są zgrabnie opisani, prezentują różne typy osobowości. Widzimy ich zarówno w sytuacjach dla nich komfortowych, jak i trudnych. Zazwyczaj dorośli pokazują w tych opowieściach modelowe reakcje, ale jednocześnie są to bohaterowie z krwi i kości, którzy sami również przeżywają swoje trudności. W opowieściach jest to wykorzystane jako szansa prezentacji strategii na wyregulowanie samego siebie, a nie tylko - swojego dziecka.

Historie są bardzo życiowe i wciągnęły zarówno mnie, jak i mojego 2.5-latka. Dotykają kolejnych obszarów samoregulacji: biologicznego, emocji, poznawczego, społecznego i prospołecznego. Jeśli nazwy tych obszarów nie są dla Ciebie jasne, podpowiem przykładami: głód, złość, wiercipięta, wstyd, kontakty. Ostatnie dwie opowieści pokazują proces zarażania się pobudzeniem oraz indywidualne reakcje na stres. 

![Ilustracje](/media/22_selfreg/obrazki.jpg "Ilustracje")

![Czytelnik przyłapany](/media/22_selfreg/czytelnik.jpg "Czytelnik przyłapany")

Na końcu każdego rozdziału jest część dla rodzica, wyjaśniająca procesy biologiczne odpowiedzialne za zachowanie bohaterów.

![Ramka dla rodzica](/media/22_selfreg/rodzic.jpg "Ramka dla rodzica")

## Teoria a praktyka
Poniższe sytuacje są z pewnością znane wielu rodzicom, nie będą więc niczym odkrywczym, ale może dostarczą kontekstu dla zastosowania self-reg w prawdziwym życiu.
- Radosny czas spędzony na mrozie zwieńczony katastrofalnym powrotem do domu. Zziębniętemu i głodnemu człowiekowi trudno jest zachować spokój. (obszar biologiczny)
- "Czy serio musimy iść na to spotkanie rodzinne...?", czyli gdy dorosły również może nie lubić uczestniczenia w sytuacji ciągłych interakcji z licznym gronem osób. (obszar prospołeczny)
- Fizyczna wręcz dezorientacja po długiej i trudnej nauce na studiach. (obszar poznawczy)

## Zachęta i ostrzeżenie
Gorąco Was zachęcam do przeczytania książki A. Stążki-Gawrysiak. Myślę, że rodzice dzieci 2+ z pewnością znajdą w niej efektywne strategie dla swojej rodziny.  

Jedyne ostrzeżenie jakie chciałabym dać jest takie, że dziecięcy bohaterowie opowieści używają ostrego ;) języka. Dwulatkowi, nieobeznanemu z epitetami typu "głupi" i "jesteś kupa", troszkę ocenzurowałam :P