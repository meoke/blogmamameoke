---
template: post
title: Książki o neurodydaktyce
slug: ksiazki-neurodydaktyka
socialImage: /media/11_neurodydaktyka/post_banner.jpg
draft: false
date: 2020-09-01T20:54:00.000Z
description: czyli minirecenzje z obszaru neuronauki
category: recenzja
---

## To jest żywy post z minirecenzjami książek o neurodydaktyce.

Marzy mi się, że znajdzie się tu długa lista pozycji, która ułatwi Ci, Miły Czytelniku, znalezienie czegoś dla siebie. Stan na sierpień 2020: 1 (słownie: jeden). Ale każda długa lista składała się kiedyś
z jednej pozycji :)

## Co to jest neurodydaktyka?

**Neurodydaktyka** - nauka z pogranicza neurobiologii, psychologii, pedagogiki i pewnie jeszcze kilku dziedzin. Jej celem jest wykorzystanie wiedzy o funkcjonowaniu mózgu w procesie nauczania i wychowania. Sprzyja jej rozwój technologii, umożliwiający wnikliwe badania. Problemem bywa niewłaściwa interpretacja ich wyników przez laików. Z pomocą przychodzą opracowania dla rodziców i pedagogów!

## Minirecenzje książek

### *Jak uczy się mózg* - Utah Frith, Sarah-Jayne Blakemore

Książka ta nie jest poradnikiem dla rodziców ani instruktażem dla wychowawców. To przystępnie opisane wyniki badań, pogrupowane na rozdziały dotyczące kolejno: faz wrażliwych, czytania, pisania, umiejętności matematycznych, dojrzewania, problemów wychowawczych. Czyta się lekko, zamieszczone rysunki mnie bawią. Dość dużo znajdziemy odniesień do biologii tj. powiązań umiejętności z konkretnymi obszarami mózgu, co dla osoby niezainteresowanej takimi szczegółami może być zbędne.
Z książki tej bije optymizm, ale i ostrożność.

Autorki zapewniają nas o niesamowitych możliwościach - nie tylko dziecięcego - mózgu :) Na różnych przykładach pokazują, że faz intensywnego rozwoju jest prawdopodobnie kilka, a nie tylko jedna we wczesnym dzieciństwie. Co więcej, przypominają, że w każdym wieku ,,ćwiczenie czyni mistrza" i każdy wysiłek opanowania jakiejś umiejętności zostawia swój ślad w strukturze mózgu. A już on dobrze wie jak ustawić swoje ścieżki, które i kiedy wzmocnić, a które przyciąć, byśmy dobrze na tym wyszli :D

Marzeniem autorek jest prawidłowe wykorzystanie wiedzy neurologicznej w wychowaniu
i edukacji. Czują jednak, że jest jeszcze wiele spraw do zgłębienia, a zbyt pochopne używanie faktów, bez szerszego kontekstu, może być szkodliwe. Świetnym przykładem jest nadinterpretacja wiedzy o dwóch półkulach. To, że rzeczywiście w lewej półkuli jest więcej ośrodków analitycznych, a w prawej kreatywnych, nie znaczy, że możemy ludzi segregować na lewo- i prawopółkukowych!

Lekturę polecam, zwłaszcza osobom o naukowym zacięciu. Szczególnie dla nich interesujący będzie pewnie dodatek o metodach badawczych, który znajduje się na końcu książki.

A dla praktyków dorzucam 3 ciekawostki:

1. Połączenia w mózgu są zagęszczane, a następnie przycinane, by pozostawić te istotne. Najprawdopodobniej takie fale reorganizacji zachodzą nie tylko we wczesnym dzieciństwie (niemowlęta są w stanie rozróżnić nawet twarze małp, co potem zanika!), ale też podczas dojrzewania i w dorosłości. Więc o zdrowie trzeba dbać zawsze, bo składniki odżywcze przydadzą się w każdym wieku.
2. Języki nauczone w wieku < 3 lat są zapamiętane w innym miejscu mózgu niż te, których uczymy się później. Opłaca się więc wprowadzać wcześnie języki obce, bo prawdopodobnie ich model w mózgu będzie bardziej intuicyjny niż ten wyuczony jako zestaw reguł w wieku szkolnym.
3. Najprawdopodobniej w przyszłości wiele problemów wychowawczych będzie można wytłumaczyć szczególną budową mózgu. Tak jak już wiemy, że osobie z dyskalkulią czy dysleksją można pomóc odpowiednią terapią, również problemy np. z samokontrolą będzie można szybciej diagnozować i im zaradzić.




