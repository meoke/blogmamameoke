---
template: post
title: Gen liczby - recenzja i Top 10 inspiracji
slug: gen-liczby
socialImage: /media/06_gen_liczby/post_banner.png
draft: false
date: 2020-06-13T20:54:00.000Z
description: czyli recenzja książki i superciekawostki
category: recenzja
---

# Recenzja (pierwsza na blogu!)
*Gen liczby. Jak dzieci uczą się matematyki?* (wyd. Mamania) spod pióra dr Małgorzaty Skury (pedagożka) i Michała Lisickiego (psycholog kliniczny), którzy są autorami również innych pozycji okołomatematycznych dla dzieci. Swoją drogą, chyba lubią pracować w duecie. 

Czy zrobili dobrą robotę? Tak!!! Polecam! Nie tylko rodzicom przedszkolaków, ale też roczniaków czy dwulatków. A ciekawostki zawarte w książce dotyczą nawet noworodków :)

## Zawartość
Choć nazwa książki sugeruje, że dotyczy tylko dzieci i tylko matematyki, to prezentowane treści są DUŻO szersze. Czytelnik poznaje:
* sens znajomości matematyki (rozumianej bardziej jako sprawne myślenie, niż tylko rachowanie),
* historyczne i aktualne podejścia do nauczania człowieka,
kilka osobistości ze świata pedagogiki (Piaget, Wygotski, Bruner, Jeleńska),
* mity i fakty związane z nauczaniem matematyki,
* proces uczenia się dziecka,
* znaczenie poszczególnych zagadnień, pozornie niezwiązanych z matematyką, takich jak rytm, porządkowanie, słownictwo,
* pomysły na zabawy matematyczne.

## O dydaktyce
Szczególnie mocno podobała mi się pierwsza część książki, dotycząca teorii nauczania. Zgrabnie nazwała podejścia, z jakimi mogłam się spotkać. Już wiem, dlaczego niektóre osoby na moich ukochanych fejsbukowych grupach matkowych stanowczo sprzeciwiają się nauce liczenia dwulatków i dlaczego to z ich strony błąd ;) Wiem już też o co chodzi tym, którzy zwracają uwagę na skostniały system polskiej szkoły powszechnej - skoro kilkadziesiąt lat temu znaliśmy już wiele teoretycznych podstaw nauczania, a wciąż się z nich nie korzysta, to coś rzeczywiście jest nie halo. Może to moja osobista preferencja, ale właśnie opis teorii i stojących za nimi autentycznych historii badań i pedagogów dał mi dużo do myślenia. Nie tylko w zakresie edukacji matematycznej.

## Część praktyczna
Dalej więcej konkretów - jak z dziećmi rozmawiać, jakich pomocy używać, jak się bawić, jak reagować na pomyłki. Czy reagować? :) Co robić, gdy dziecko ma problemy albo gdy brak mu motywacji?

I jeszcze więcej konkretów - studium nauki o wzorach, algebrze, rytmach, seriach, symetrii, liczbach, liczeniu, zapisywaniu liczb, rachowaniu. Opisy tych zagadnień są przeplatane propozycjami zabaw. 

Mój jedyny zarzut, zwłaszcza wobec tej "praktycznej" części to pewne powtórzenia i rozwlekłość? Liczyłabym na więcej przykładów ćwiczeń, może również na bardziej zróżnicowanym poziomie wiekowym.

## Kolejne zadanie do wykonania?
Książkę tę można odebrać wg mnie na dwa sposoby - jako swego rodzaju prezentację ciężaru spoczywającego na rodzicach: matematyka jest ważna, więc to kolejna sfera, o którą należy się zatroszczyć. Proponuję jednak inne podejście, które autorzy wielokrotnie podkreślają: matematyka jest ważna, ale jest częścią codzienności! Stykamy się z nią, dorośli - podświadomie, cały czas! Nie bójmy się więc angażować w nią maluchy: odmierzajmy razem składniki ciasta, wrzucajmy rytmicznie kamyki do wody, szukajmy symetrii wśród zwierząt i rozmawiajmy o pieniądzach. Tylko tyle i aż tyle. To zaprocentuje :)

## Top 10 inspiracji
1. Świetne efekty przynoszą grupy mieszane wiekowo - dzieci młodsze uczą się od starszych. Dzieci opisując sobie świat używają własnego, bliższego im, sposobu argumentowania.
2. Nie ma genetycznego planu rozwoju mózgu, istotne są doświadczenia, na jakie zostanie wystawiony. Ważna jest więc wskazówka, a nie ściśle zaplanowany program nauczania.
3. Dzieci w procesie nauczania muszą przejść przez etap "konkretny" nim dojdą do abstrakcji. Liczmy więc prawdziwe klocki nim będziemy liczyć je na obrazku.
4. Dobrze jest wspólnie zastanawiać się nad rozwiązaniem problemu, mimo że rozwiązanie jest dla nas oczywiste. Np. jak wyciągnąć piłkę spod kanapy? Może sięgnąć ręką? Może miotłą?
5. Zadanie dla dziecka powinno być osadzone w znajomym mu kontekście np. ubranek dla lalek, aut w garażu.
6. Dzieci uczą się metodą prób i błędów i to jest OK!
7. Używajmy na codzień języka matematyki: "więcej", "mniej", "takie same", "dużo", "przynieś 2 jabłka"itd.
8. Śpiewajmy i recytujmy rymowanki.
9. Podczas liczenia warto wskazywać palcem kolejne przedmioty i przesuwać te już policzone na jedną stronę.
10. Palce to doskonałe liczydła, nie zabraniajmy ich wykorzystywania. 